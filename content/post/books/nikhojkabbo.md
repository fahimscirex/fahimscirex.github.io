---
title: নিখোঁজকাব্য
subtitle: সালমান হক-এর প্রথম মৌলিক থ্রিলার
date: 2019-11-27 15:46:00 +06:00
categories:
- Book Review
tags:
- Books
bigimg: [{ src: "/img/cover.webp" }]
---

| **বই** | **নিখোঁজকাব্য**|
|:--------:|:--------:|
|  লেখক |   সালমান হক |
|  প্রকাশনী   |   বাতিঘর |
| প্রথম প্রকাশ |   ২০১৭   |
|   প্রচ্ছদ  | সিরাজুল আলম নিউটন |
| প্রচ্ছদ মূল্য |   ১৮০ টাকা  |
|   ঘরানা   |  থ্রিলার   |

## কাহিনী সংক্ষেপ
শান্তিপুর্ণভাবেই কাটছিল ইন্সপেক্টর জাহিদের দিনগুলো। কাটবে না-ই বা কেন? কয়েক দশকেও কোনো খুন-খারাপির নাম গন্ধ নেই রতনপুরে। জন্মস্থান হওয়ার সুবাদে আরও সুবিধে, সকলের পরিচিত মুখ, সেও সবাইকেই চেনে। উত্তেজনাবিহীন অকর্মণ্য দিনগুলো তাই সরলগতিতে কেটে যাচ্ছিলো। রিখটার স্কেলে যেন হুট করেই সাত উঠে গেলো। সপ্তাহখানিকের ব্যবধানে তিন তিনটা মেয়ে নিখোঁজ হয়ে গেলো রতনপুর থেকে। যেনতেন পরিবারের নয়, সবাই প্রভাবশালী বাড়ির মেয়ে। তাই মাথাব্যাথাটা এখন একটু বেশিই রতনপুর পুলিশ স্টেশনের ওসি থেকে কনস্টেবল পর্যন্ত।

![Nikhojkabbo](/img/nikhojkabbo.webp)

কূলকিনারা না হওয়ায় স্পেশাল ব্রাঞ্চ থেকে পাঠানো হলো নাবিদ আল নিয়াজ কে। নাবিদের আগমনের পর পরিস্থিতি আরও জটিল হয়ে গেলো। একে একে বেরিয়ে পড়লো দুইটি মেয়ের লাশ, তৃতীয়জন এখনও নিখোঁজ। কিডনাপিং বা রেপিংএর কেস ছিলো না এগুলো। প্রথম মেয়েটির মৃত্যু হয় পানিতে ডোবার ফলে, সাঁতার জানতো না সে। কিন্তু তার লাশ পাওয়া যায় মাটি খুঁড়ে। আর দ্বিতীয় জনের মৃত্যু হয় শ্বাস রোধ করার ফলে।

অর্থ যদি কারণ না হয়ে থাকে তাহলে কেন নিখোঁজ হচ্ছে আর মেরে ফেলা হচ্ছে মেয়েগুলোকে? তাহলে কী সিরিয়াল কিলিং? তাও আবার এমন এক শহরতলীতে? সন্দেহভাজনদের নজরে রেখেও বিশেষ সুবিধা করতে পারছে না পুলিশেরা। শেষমেশ কিছু সূত্র হাতে আসলো, অপরাধী তাহলে ধরা পড়তে চলেছে!

## মতামত

সালমান হকের প্রথম মৌলিক থ্রিলার নিখোঁজকাব্য। থ্রি এ এম সিরিজ অনুবাদ করে পুর্বেই নাম কামিয়েছেন তিনি। নিখোঁজকাব্য-ও উপভোগ করার মত বই। প্রায় গ্রাম্য এক অঞ্চলকে ভিত্তি ধরে এগিয়েছে বইয়ের কাহিনী। লেখার সাবলীল ভঙ্গি আর প্রশ্নের উত্তর জানার আগ্রহ পাঠককে আকৃষ্ট করার মতন। খুব জটিল কোনো কাহিনী নয় নিখোঁজকাব্য, তবে থ্রিলার হিসেবে বেশ ভালো সেটা বলতেই হয়। বইটা বেশ দ্রুত শেষ করে দেওয়া হয়েছে বলে মনে হয় আমার। দেখা যায় অনেকেই বেশি বর্ননা বা অতিরিক্ত বর্ননা পছন্দ করেন না, তবে আরও বিস্তারিত লেখার অভাব বোধ করেছি পড়ার সময়। সব মিলিয়ে ভালো একটা মৌলিক থ্রিলার, অন্যান্যদের ভালো লাগবে আশা করি।
